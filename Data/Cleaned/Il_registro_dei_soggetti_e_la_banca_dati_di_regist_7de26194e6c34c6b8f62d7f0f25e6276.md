# Il registro dei soggetti e la banca dati di registrazione dei nomi di dominio

sottocapitoli: 4
.: Yes

Il 17 gennaio 2023 è entrata in vigore la direttiva UE 2022/2555 nota come direttiva `NIS2`. Il quadro normativo in esame, oltre ad apportare modifiche al regolamento 910/2014 e alla direttiva 2018/1972 ha provveduto ad abrogare la direttiva UE `NIS`. La direttiva `NIS` ha dimostrato con il tempo criticità tali da impedirle di affrontare efficacemente le sfide attuali ed emergenti in materia di sicurezza informatica.

La direttiva `NIS2` si colloca in uno specifico scenario storico-normativo ove la trasformazione digitale e l’interconnessione della società hanno fatto sì che i sistemi informatici occupino una posizione centrale della vita di ciascuno, provocando al contempo un’espansione delle minacce informatiche da fronteggiare.

L’aumento di incidenti cyber ha manifestato come le vulnerabilità di sicurezza possano esporre ad impedimenti nell’operatività delle attività economiche, con conseguenti ingenti perdite finanziarie tanto per la società quanto per il mercato nazionale e comunitario. Tali circostanze rivelano l’importanza della preparazione ed efficacia della cybersicurezza al fine di assicurare il corretto funzionamento del mercato interno e consentire di implementare la trasformazione digitale in sicurezza

## Il capo V della direttiva NIS2

Il `capo V` (introdotto dall’art 26) definisce i criteri di allocazione della giurisdizione degli stati membri, funzionali ad identificare quale tra questi sia tenuto ad ottemperare agli obblighi previsti dagli articoli 27 e 28.

L’art 26 identifica un criterio generale in forza del quale i soggetti che rientrano nell’ambito di applicazione della presente direttiva sono considerati sotto la giurisdizione dello stato membro nel quale sono stabiliti. A questo criterio sono affiancate 3 criteri d’eccezioni:

- per i fornitori di reti pubbliche di comunicazione elettronica, la giurisdizione è da individuarsi in relazione allo stato membro in cui sono forniti detti servizi
- per i fornitori di servizi DNS, la giurisdizione è da individuarsi nello stato membro in cui detti soggetti hanno lo stabilimento principale nell’Unione.
- per gli enti della pubblica amministrazione, la giurisdizione è attribuita allo stato membro che li ha istituiti.
    
    In sostanza tutti questi enti se non sono stabiliti all’interno dell’Unione europea, devono provvedere a designare un rappresentante nell’Unione, risultando cosi assoggettati alla giurisdizione dello stato membro in cui quest’ultimo è stabilito.
    

Con l’obiettivo di arginare dubbi applicativi del criterio dello stabilimento e degli ulteriori criteri dal carattere residuale, il legislatore comunitario ha fornito indicazioni di dettaglio nel considerando 114. A tal fine ha precisato che, a prescindere dalla forma giuridica assunta dal soggetto, per l’operatività del criterio dello stabilimento non rileva che i sistemi informatici e di rete siano situati fisicamente in un determinato luogo; la presenza e l’utilizzo dei sistemi in questione non costituiscono di per sé lo stabilimento principale e non sono pertanto criteri decisivi per la sua determinazione.

## Il registro dei soggetti: il meccanismo della direttiva NIS2

In riferimento all’art 27, è prevista la realizzazione di un registro unico relativo a fornitori di servizi DNS, registri dei nomi di dominio di primo livello, soggetti che forniscono servizi di registrazione dei nomi di dominio.

Tale registro è creato e mantenuto dall’ENISA, in particolare gli stati membri devono predisporre apposite procedure in forza delle quali entro il 17 gennaio 2025 i soggetti sopra elencati comunichino alle autorità competenti le seguenti informazioni:

- il proprio nome
- il settore, il sottosettore e il tipo di soggetto
- l’indirizzo dello stabilimento principale e degli altri stabilimenti legali del soggetto nell’unione o, se non è stabilito nell’unione, del suo rappresentante nominato ai sensi dell’art 26
- i dati di contratto aggiornati e se opportuno del suo rappresentante nominato ai sensi dell’art 26
- gli stati membri in cui il soggetto fornisce i suoi servizi.

Il registro unico per assolvere alle finalità della direttiva `NIS2` deve essere alimentato sulla base di informazioni adeguatamente aggiornate, a tal fine gli stati membri devono prevedere meccanismi che consentano ai soggetti interessati dalle comunicazioni in questione a trasmettere senza ritardo, e comunque entro 3 mesi dalla data di modifica, eventuali aggiornamenti dei dati precedentemente trasmessi

Lo scopo dell’adozione del registro unico parrebbe essere quello di facilitare le autorità competenti nell’accesso alle suddette informazioni costantemente aggiornate; in ogni caso le finalità di accesso al registro unico devono coincidere necessariamente con gli scopi della direttiva, consistenti nel garantire la certezza del diritto per quanto riguarda le misure di gestione dei rischi di cybersicurezza e gli obblighi di segnalazione per tutti i soggetti pertinenti.

## La banca dati di registrazione dei nomi di dominio

L’art 28 della direttiva `NIS2` definisce ulteriori prescrizioni in capo agli stati membri volte a contribuire alla sicurezza, alla stabilità e alla resilienza del DNS. In particolare, la norma in esame dispone che gli stati membri impongano ai registri dei nomi di dominio TLD e ai soggetti che forniscono servizi di registrazione di nomi di dominio di raccogliere e mantenere dati di registrazione accurati e completi in un’apposita banca dati con la dovuta diligenza e nel rispetto della normativa in materia di protezione dei dati personali.

La ratio della norma deve individuarsi anche nella necessità di limitare attacchi cyber; non sono inusuali le molteplici tipologie di attacchi perpetuati attraverso l’utilizzo illecito di domini.

La direttiva suggerisce quali rimedi al configurarsi di tali possibili violazioni cyber:

1. la predisposizione di banche dati nazionali contenenti tutte le informazioni necessarie per identificare e contattare i titolari di nomi di dominio e i punti di contatto che amministrano i nomi di dominio sotto i TLD
2. la predisposizioni di procedure pubbliche di verifica di tale informazioni; gli stati membri devono infatti esigere che la banca dati di registrazione dei nomi di dominio contenga le seguenti informazioni: nome di dominio, data di registrazione, il nome l’indirizzo email di contatto e il numero di telefono del soggetto che ha effettuato la registrazione, l’indirizzo email di contatto e il numero di telefono del punto di contatto che amministra il nome di dominio qualora siano diversi da quelli del soggetto che ha effettuato la registrazione.